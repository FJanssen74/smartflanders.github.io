---
title: Het probleem met indicator-gebaseerde evaluaties van slimme steden
layout: post
category: opinie
---
Hoewel het belang van samenwerking steeds meer doordringt, worden steden nog al te vaak vergeleken op basis van indicatoren die niet altijd de volledige context en nuance van bepaalde stedelijke uitdagingen vatten. Pieter Ballon, strategisch coördinator van Smart Flanders, forumeert hier een aantal bedenkingen rond in een artikel in De Standaard van donderdag 11 mei. Het artikel is hieronder te lezen.

# REPORTAGE  Aalter is uitgeroepen tot de eerste Smart City van België.

Of nee, wacht, Gent is dat ook. En Antwerpen. En het gehucht Houffalize. De slimme stad wordt stilaan een dom idee.

# ‘Smart sietie? We zullen het wel in het parochieblad lezen’

VAN ONZE REDACTRICE  SARAH VANKERSSCHAEVER

Aalter. Stad met de langste afritfiles, met het gemeentehuis dat zoveel gangen telt dat het aanvankelijk te weinig bureauruimte had, de stad van de (teruggefloten) Harvard-student Pieter De Crem.
Maar dus ook: Smart City. Aalter behaalde als eerste Belgische gemeente het ISO37120-certificaat. Dat internationaal getuigschrift krijg je als je voor ruim honderd ‘indicatoren’ de nodige cijfers hebt verzameld. Zoals het aantal stemgerechtigden in je gemeente, het aantal daklozen, het aantal ziekenhuisbedden, de tijd die nodig is voor een ambulance om ter plaatse te raken. Want wie meet, die weet. Of de hippe versie: wie meet, is smart.
Appels en peren
‘Steden die smart willen worden, hebben de reflex om in het wilde weg te schieten met technologische experimenten’, zegt Joachim De Vos, ceo van Living Tomorrow en TomorrowLab dat Aalter begeleidde bij het halen van het certificaat. ‘Denk aan de openbare vuilnisbak die seint wanneer ze geledigd moet worden. Maar steden zijn pas smart als ze een toekomstvisie hebben. Zoals Aalter, dat op vlak van communicatie de stad van de toekomst wil worden. Hoe kunnen we de inwoners het best bereiken met behulp van nieuwe, digitale technieken? Dat is de uitdaging.’

>‘Aalter heeft zes keer zoveel verkozenen als Eindhoven. Prima. Maar maakt dat Aalter dan echt zes keer slimmer?’ - PIETER BALLON, Professor VUB, auteur ‘Smart cities’

Alvast niet via het internet, als we de indicator ‘internet’ bekijken: slechts een derde van de Aalternaren blijkt een aansluiting te hebben. ‘Daar klopt iets niet’, geeft De Vos toe. ‘We hebben hierover contact met de World Council on City Data, de organisatie achter ISO37120. Smartphones zijn bijvoorbeeld nog niet meegerekend.’
Het ISO-certificaat moet Aalter in staat stellen om ‘zich op een objectieve manier met andere steden te vergelijken’, aldus De Vos.

Even objectief vergelijken dan maar. De brandweer van Aalter doet er met 13,48 minuten best lang over om bij een noodoproep snel ter plaatse te zijn. Shanghai doet er maar vijf minuten over. Londen 7,12 minuten en het Nederlandse Heerlen 9,62 minuten. Hallo, brandweer Aalter?
‘Het probleem met zulke statistieken is dat je niet kunt nuanceren’, zegt kapitein Ignace Dehaene. ‘De brandweer is namelijk niet verbonden aan Aalter, maar aan een hulpverleningszone met meerdere gemeenten, in ons geval Meetjesland. De afstanden zijn dus enorm. Bovendien werken we met vrijwilligers die van thuis vertrekken, wat ook tijd kost. In tegenstelling tot Londen is het voor ons onbetaalbaar om voor een à twee oproepen per dag vijftien man fulltime in dienst te hebben.’

## Opbod

Pieter Ballon is professor aan de VUB, directeur bij Imec en schreef een boek over smart cities. ‘Je kunt je afvragen wat je op de duur nog met elkaar aan het vergelijken bent. Aalter en Londen?! Of nog: Aalter heeft zes keer zoveel verkozenen per honderdduizend inwoners als Eindhoven. Prima. Maar maakt dat Aalter dan zes keer slimmer?’
‘Bovendien moet je weten dat het ISO37120-certificaat geen award is: je krijgt het niet omdat je goed scoort, maar omdat je scoort. De stad Riyad in Saudi-Arabië scoort slecht met 3,74 procent van de inwoners die geregistreerd is om te stemmen. Het gaat er niet om dat dit schandalig is, je krijgt het certificaat omdat je het gemeten hebt.’

Ballon waarschuwt voor een opbod onder gemeenten van awards en certificaten. ‘Je hebt er al een handvol en we moeten opletten voor inflatie. Houffalize in Luxemburg voerde een app in voor het cultuur- en winkelaanbod en kreeg een smart city-award. Knap voor zo’n kleine gemeente, maar het wordt pas echt slim als er nationaal apps komen waar elk van de 589 gemeenten gegevens aan kan toevoegen.’
Op de markt van Aalter schijnt ondertussen de zon. Niemand heeft er iets van gemerkt dat ze er slimmer op geworden zijn. ‘Smart sietie? We zullen het wel in het parochieblad lezen’, zegt Trees De Muynck-Van Loocke (85). ‘Maar ondertussen liggen de voetpaden nog altijd te slecht om met een rolstoel over te rijden.’

## Hoe slimmer met smart?

Awards en certificaten vangen stof, maar niet zo met data. Hoe kunnen steden slimmer omgaan met hun smart city-inspanningen? Pieter Ballon: ‘Politici kunnen het best enkele punten uit hun verkiezingsprogramma selecteren: betere luchtkwaliteit of kortere files. Verzamel de data, maak het meetbaar, onderneem actie met behulp van slimme stadstechnologie. Dan leven burgers echt mee met de resultaten.’

Alle data over Aalter:
open.dataforcities.org


